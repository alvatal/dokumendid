LAHENDUSED - KUIDAS?
=====================
Tänased noored (õpilased) on keskealistest (haridussüsteemi töötajad)
oma arvutikasutamise kogemustelt tugevalt ees - seega ei tohi
me seda potentsiaali alahinnata ega maha tampida, vaid peame
pingutama,  kogu edasine haridustee noorte jaoks arendavana hoida.
Riikliku egiidi all tuleb käivitada vastav haridusprogramm  loogilise
jätkuna Progetiigri initsiatiivile. Vajame selleks riiklikku huvi ning
eelkõige kogemustega inimesi, kes on valdkonnaga kokku puutunud,
omaksid ülevaadet ning teadmisi, kuidas sellist üritust  kvaliteetselt
ning jätkusuutlikult korraldada.
Järgnev organisatsiooniline  visioon on esialgne ning piirdub
valdkonna ekspertidega, arvestamata kaudseid seoseid ja toetavaid
funktsioone.

Organisatsioon
--------------------
Haridusasutuste kaasamiseks on oluline, et tegu oleks mitte
vabatahtlike veetud, vaid riiklikult koordineeritud projektiga.  See
tagab tõsiseltvõetavuse  ning loob
paremad eeldused programmiga ühinemiseks.

Organisatsiooni struktuur oleks esimeses faasis kahekihiline  ja
hiljem vastavalt programmist tulenevale vajadusele.

1. Püramiidi tipus on programmi juhtrühm, kus osalevad valdkonna
kogemustega eksperdid - nemad hoiavad rahvusvahelisi suhteid, osalevad
tarkvaraprojektide sisulistes tehnilistes aruteludes nii sisendi kui
väljundi mõttes.  Siin otsustatakse prioriteedid (milliseid projekte
toetada), tegevusplaan, organisatsiooni töökorraldus ning vahetatakse
infot alumiste kihtidega. Siitkaudu jõuab alumiste kihtide panus
reaalselt projektidesse ja siin töötatakse välja programmi toetava
taristu disain - metoodika, tegevuse aluseks olevad protsessid ning
vajalik infosüsteem (rakenduste valik). Juhtrühma ülesanneteks on
avaliku sektori huvitatud osapoolte (tellijad) kaasamine ning tegevust
suunava sisendi hankimine, osaliste kaasamine ning teavitamine -
samuti programmi eesmärke toetavate kaasavate (nii avalikku sektorit,
programmis osalejaid (kohalik organisatsioon ja välispartnerid) ning
avalikkust)) ürituste korraldamine.
Vajalik profiil: sisemise motivatsiooni ja kontrollkeskmega isiksus,
kogemustega tehnoloogiaekspert

2. Haridusasutustega töötavad kohalikud programmikoordinaatorid, kes
vahendavad infot õppejõudude ning juhtrühma vahel. Nemad saavad
sisendilt nii juhtrühmalt kui õppejõududelt, ning varustavad mõlemad
osapooled vajaliku väljundiga. Programmikkoordinaatorite kohustuste
hulgas on lisaks ülesannete edastamisele ka teatav kogus
projektijuhtimist- tulemuste kogumise ning ajastuse vaates.
Panustamise juhitavus on saavutatav, ühildades ülesannete seostamise
nutikalt õppekavaga - seda nii tavapärase praktilise töö (rohkelt
väikesemahulisi ülesandeid) kui teadustööde (vähem, kuid mahukamad
ülesanded) vormis, arvestades osalejate kogemusi (vanemad kursused
reeglina kogenumad). Koordinaatorite arv sõltub eelkõige koormusest -
suure haridusasutuse puhul võib neid olla mitmeid, väiksemate
haridusasutuste osas võib üks koordinaator hallata mitut asutust.
Koordinaatorid peavad panustama ka õpilaste kaasamisse - otsima
talente, pakkuma
neile suuremaid väljakutseid, innustama ning tunnustama
õpilasi/tudengeid ja õppejõude.
Profiil: sisemise motivatsiooniga, ekstrovertne ning kaasamisvõimeline
organisaator (huvijuht).



3. Õppejõud ja huviringide juhendajad suhtlevad õpilaste ning
koordinaatoriga, vajadusel ka juhtrühmaga, andmaks ülevaadet
õpiväljunditest ning saamaks sisendit oluliste eesmärkide, probleemide
või ülesannete osas. Nemad annavad koordinaatorile sisendit
probleemide ja vajaduste osas  hetkeseisust ja tajutavatest trendidest
lähtuvalt  ning saavad vajalikke juhtnööre ning ülesandepüstitusi
õppetöö praktilise osa tarbeks. Oluline on tasakaalus hoida
individuaalset ja grupitööd ning ärgitada kriitilist mõtlemist ja
ajurünnakuid nii vahetu kui elektroonilisi kanaleid kasutava koostöö
vormis.

4. Õpilased suhtlevad peamiselt õppejõududega, huvi korral  programmi
kontekstis ka muude kirjeldatud osapooltega. Oluline on, et tegevus
oleks nende jaoks innustav ning nii eeliste, soovide, arvamuste,
puuduste, hoiakute osas on hea saada vahetut tagasisidet. See on
ilmselt abiks haridussüsteemile laiemalt.
Osalus programmis annab õpilasele mitte ainult praktilisi oskusi, vaid
ka ettekujutuse organisatsiooni toimimisest ning läbi erinevate
kaasatud erialade ja inimeste mitmekülgse vaate maailmale. Õpilased
peavad tundma end kaasatuina ning piisavalt vabadena, et saaksid
panustada just endile sobivaid vahendeid kasutades -
ainult vaba mõttelennu tulemusena saab tekkida innovatsioon.


Programmi alustuseks tuleks viia läbi pilootfaas - 1-2 huvitatud
haridusasutusega. Tuleb arvestada, et programmi hoog kasvab töö käigus
mittelineaarselt -
näiteks tuleb kogu algkiirendus projekti jaoks saada kätte pilootfaasi
raames: luua organisatsioon, sõlmida või värskendada rahvusvahelised
suhted ning
ideed nende suhete kaudu levitada. Selles faasis on kriitiline luua
toimivad suhted programmis osalejate vahel ning edu eelduseks
organisaatorite võimekus.
Kui see pilootfaas läbitakse edukalt on avatud kõik võimalused -
oodatava  tulemuse üheks näiteks on süvenenudinterdistsiplinaarne
koostöö.
Programmi arenedes ja huviliste kasvades osutub ilmselt vajalikuks
kompetentside jagamine haridusasutuste vahel, võimaldades sel teel
luua mitmeid kompetentsikeskusi, mille spetsialiseerumist on
teretulnud nii nõu kui jõu osas  kasutama ka avaliku ning ärisektori
esindajad. Lisaks avab see haridusasutustele
võimaluse pakkuda kompetentsidel põhinevat täiendõpet - vastavalt
ambitsioonikusele ja kompetentsi spetsiifikale, miks mitte
rahvusvahelisel tasemel.



TEGEVUS - MILLEST ALUSTADA?
------------------------------------------------
See võiks olla mõni Eestile üldisemalt kasulik projekt - näiteks
LibreOffice või Estobuntu.



TULEMUSED
===========

Leiame sisulise ning olulise väljundi paljude kõrghariduse tasemel
õpitavate erialade esindajatele:

IT
---
1. praktiline tarkvaraarendus:
*sisuliste, vormiliste ning koodivigade parandamine
*uue funktsionaalsuse loomine;
*koodi optimeerimine;
*koodi dokumenteerimine;
*...piirab ainult kujutlusvõime;

2. teoreetiline informaatika
*süsteemi nõuete kogumine potentsiaalselt kasutajaskonnalt;
*kasutajakogemuse hindamine;
*kasutajatelt tagasiside korjamine;
*uute meetodite katsetamine;
*...piirab ainult kujutlusvõime;

Rakenduskõrghariduse osaks jäävad praktilisemad küsimused:
*kasutajatoega seonduv;
*tarkvara paigalduse ning kasutamisega seonduv praktika
(vastavasisulise kompetentsi kasvatamine tulevaste spetsialistide
hulgas);
*mahukamate kirjalike tööde raames mingi konkreetse sisulise probleemi
lahendamine (tarkvaraarendus või sisulise probleemi analüüs ning
parandusettepanekud;
*dokumentatsiooni koostamine (tulevase spetsialisti väga oluline harjumus)
*...piirab ainult kujutlusvõime;


Muud erialad (interdistsiplinaarsuse vaade)
-------------------------------------------------------
*multimeedia ja graafiline disain (kasutajakogemus, õppematerjalid,
juhendmaterjalid, kasutajaliidesed)
*filoloogia (tõlked, lokaliseeringud, keeleloome)
*humanitaarteadused (sisulised materjalid)
*pedagoogika (tõhusate juhend- ning õppematerjalide väljatöötamine)
*psühholoogia (kasutajakogemuse küsimused, kasutajaliidese
problemaatika analüüs, kasutajate hoiakud ning suhtumine)
*sotsioloogia (küsitlused, uuringud, kasutajaskonna käitumise
muutumise jälgimine jne.)
*õigusteadus (kogemused litsentside ja uue ajastu autoriõiguse vallas)

Üldkasulik  võimalus osaleda rahvusvahelise organisatsiooni töös ning
õppida vastutust eeldavate ülesannete varal, virtuaalse
meeskonnatöö vormis.  Lisaks sisulisele panustamisele tekib sellise
keskkonna mõjul suurepärane arusaam IKT tänastest töövahenditest ning
piisava vabaduse najal hakatakse kaasa mõtlema ning kujundama IKT kui
tööstusharu arengusuundi.  Kuna programm on hariduslik,  eksisteerivad
seal ka kasvuvõimalused - võimalus võtta suuremat vastutust kas
tehnilise või  organisatoorse panuse näol.
Rahvusvaheline koostöö loob osalistele kasulikke sidemeid, mis pole
pelgalt vormilised - ühine eesmärk loob võimalused sisuliseks ning
ühendavaks
koostööks. Tekivad koostöövõrgustikud, mis arendavad ning motiveerivad
noori ning kannavad nad pideva arengu käigus edasi teadusellu.
Koostööst sünnivad uued projektid, mis pakuvad järgmistele
põlvkondadele uusi arenguvõimalusi. Sisemajanduslikult on see täpselt
see suund, mida tootmissisendiks sobivate loodusressursside puudumise
tõttu vajame.



Info liikumine - lahendused alt üles ja rohkuses peitub igal juhul
"õigeid vastuseid" - küsimus on ainult nende ülesleidmises.
Haridusasutused tagavad pideva juurdekasvu - alati on panustajaid.




KÕIK VÕIDAVAD
==============

1. Eesti inimkapital saavutab haridussüsteemi praktilise ning
rahvusvahelise suunitluse toel globaalse konkurentsivõime - me loome
uusi ja innovatiivseid ettevõtteid ning meie inimesed on hinnatud
tööjõud tööstusharu juhtivates ettevõtete tasandil.
2. Kasutame kaptiali nutikalt ja tarkvaralitsentside asemel (kapitali
väljavool) panustame selle nende inimeste arendamisesse, kelle kätes
on meie tulevik .
3. Eesti riik muutub IKT lahenduste tarbijast ja importijast (tänane
seis) nende tootjaks ning eksportijaks.
4. Avaliku sektori asutused saavad piisavalt tuge julgemaks omaks
võtta avatud lähtekoodiga tarkvaralahendusi.
5. Tekib reaalne  võimekus toota eri tasemetel haritud IKT tööjõudu
tänaste töötute seast, kelle kunagi omandatud erialad on olmest
kadumas.
6. Tekib võimalus mõjutada globaalsete projektide käekäiku ning
riikliku panustamise näol toetame tarkvaraprojekte ning neist kasu
saajaid globaalsel tasandil
7. Tekib võimalus kaasa rääkida meid huvitavate tarkvaraprojektide
(LibreOffice) strateegilistes arengutes.
8. Eestist tekib tõsiseltvõetava ja ise mõtleva e-riigi kuvand.
